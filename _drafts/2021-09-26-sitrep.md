---
title: On Not Writing
author: Ozgur Ozan Cakmak
date: 2021-09-22 19:00:00 +0300
categories: [Blog]
tags: []
---

Günlerden pazar. Pazar olmasının çok bir kimseye faydasının olmadığının idrakindeyim. Aldım dergilerimi indim yallah sahile. Bir elimde pipom, diğer elimde kıvrılarak dürbün haline getirilmiş dergilerim mabadıma uygun bir yer bakınmaktayım. Kıçımın rahat edeceği bir yer bulunacak, pipo müptezel çakmağı ile yakılacak, yakılırken ona arkadaş kahve istenecek gibi gayet insani planlarım var. Var tabii de insan önceden tahmin edemiyor başına neler geleceğini. 

Şaak diye yanımda bitiverdi bir oğlan üstünde değnekçi tişörtü ve değnekçi pantolonu ile. 

"Ağbi yer mi arıyonuz" 

diye. Şimdi böyle bir soruya insan maruz kalınca doğal olarak salaklaşıyor - "otobüs mü beklemem, dolmuş mu istemem lazımdı" falan gibi manasız, manasız olduğu kadar da gereksiz bir yanıt verme ihtiyacı hissediyor. Oğlana baktım, "sabah sabah terslemeyeyim" diyerek olumlu anlamında başımı salladım. 

"Şurda şezlonklar var. Otzbeş lira ağbi isterseniz" 

şeklinde bir narhla karşı karşıya kaldım. Bu türden gereksiz narhlarla karşı karşıya kalınca sinirim biraz tepeleniyor. Zira gösterilen 'şeslonk''a baktım, bayağı bildiğimiz yurdum şezlongu, yurdum kumsalına, en yurdum biçimde atılmış; muhtelif yerlerinde sigara izleri, kırıklar ve binbeşyüz kıçın ve diğer uzuvların sürtmesiyle pırıl pırıl parlamakta. O 'otsbeş' liranın tam olarak nereye gittiği meçhul. Yani insan bu para karşılığında yanında bir şeyler bekliyor. Mesela tek kullanımlık bir havlu, havlunun yanında belki ufak bir poşette güneş yağı, hiç olmadı dandik bir mendil olsa fena mı olur. Olur ki böyle şeyler düşünülmemiş, düşünülmüş olsa bile 

"Siktiret. Şeslok veriyoz daha ne istiyo a*ına koduklarım" 

denilerek gündemden düşürülmüş. Paranın nereye gittiği de aslında meçhul falan değil, en nihayetinde oğlanın cebine, oğlanın cebinden başdeğnekçinin cüzdanına, oradan da değnekçibaşının kesesine gidiyor. Lakin bu loncamsı ilişkiye ben niye katkıda bulunuyorum, niye burada durduk yerde bir para akışına maruz bırakılıyorum o belirsiz. Nitekim bu kumsalın, ve dolaylı yoldan o şezlongun da sahibi olan devletimize ben zaten her iştirakimde vergi adı altında paralar, paracıklar bayılıyorum. Normal şartlar altında güvenlik kuvvetlerinin o anda yanda bitip

"Sen kimin şezlongunu kime kiralıyorsun lan it"

diyerek bu yarı illegal değnek sanayiini imha etmesi gerekiyor. Ancak gel gör ki bu türden mini iştiraklere izin verilmese bile göz yumulduğu aşikar. 

Ben bu düşünceler içindeyken oğlan gözümün, hatta gözbebeğimin içine bakmakta onun da farkındayım fena halde. Ortada bir yanıt boşluğu var, var da bende o yanıdı doldurma isteği yok. 

"Siktir git"

desem eminim sağdan soldan oğlanın kimi akrabaları zuhur edecek, etmekle de kalmayıp bir güzel sopalayacaklar. Tertemiz bir dergi okuma pazarı hastanede bitecek. Olumlu yanıt da vermek gibi niyetim yok, o yüzden yine bir kafa işaretiyle oğlanı gönderdim. Homurdanarak kuş peşinde bir kedi misali kaldırımda gelecek kurbanlarını beklemeye başladı derken bir çifti görüp bir anda kayboldu.

Dünyada ışıktan hızlı gidebilen tek şey müşteri görmüş bir değnekçi olabilir. 

